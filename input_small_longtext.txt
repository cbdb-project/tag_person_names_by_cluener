宋紀六十三英宗體乾應歷隆功盛德憲文肅武睿聖宣孝皇帝治平二年春正月辛酉朔，遼群臣上遼主尊號曰聖文神武全功大略廣智聰仁睿孝天祐皇帝，改元咸雍，大赦。冊梁王濬為皇太子；百官賜級有差。甲子，遼主如魚兒濼。始，朝廷遣王無忌齎詔責夏國主諒祚，諒祚遷延弗受詔，而因其賀正使荔茂先附表自言起兵之由，歸罪於邊吏，辭多非實。丁卯，復以詔戒其侵擾，諒祚終弗聽。以編排中書諸房文字王廣淵直集賢院。帝在籓邸，廣淵因帝左右時君卿獻其所為文及書札，故有是命。知諫院司馬光言：「廣淵雖薄有文藝，其餘更無所長，於士大夫間，好奔競，善進取，稱為第一。鄉以初任通判，排編中書文字，二年之間，堂除知舒州，薦紳已相與指目為僥倖；今既留不行，又驟加美職，安得不取外朝怪惑！陛下方蒞政之初，欲簡拔天下賢才，置諸不次之位，以率厲群臣，而執事之臣不能稱陛下之意。前此用皮公弼權發遣三司判官，今又用廣淵直集賢院，將何以使天下之人尚廉恥之節，崇敦厚之風乎！」